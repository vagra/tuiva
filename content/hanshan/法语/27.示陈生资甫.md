---
title: "憨山大师法语：示陈生资甫(吉水人)"
toc: true
date: 2021-01-23
---


　　孔子曰：“知几其神乎？”说者谓：“几者动之微。”学者当于未动时著眼，方乃得力。

　　“喜怒哀乐之未发，谓之中。”正好于六祖“不思善、不思恶，如何是上座本来面目？”同参。

　　文者，心之章也。学者不达心体，强以陈言逗凑，是可为文乎？须向自己胸中流出，方始盖天盖地。

　　孟轲云：“食色性也。”此言似千七百则注脚，殊非章句家可知。

　　古人云：“工夫在日用处。”此死句也。今日坐在此语窠臼中，纵是有志之士，亦皆卖弄识神影子，非言者之过，执言之过耳。

　　宗镜云：“声处全闻、见外无法。”此语非透出毗卢顶𩕳上行者，定不知话头落处。

　　儒生有志于道者，独向禅中求做工夫，却不知念兹在兹，便是上乘初地。

　　夜气清明，摄心端坐，返观内照，寂然不昧处，自见本来面目，毋自欺也。

　　孔子云：“吾未见好德如好色者也。”足知天下不欺者鲜矣。

　　飘风骤雨，飒然而至，试观风从何来、雨从何至？此观识得分明，万物在己。

　　譬如嘉苗，望其秀实，贼蟊不除，难其成矣。不独世间，丛林学道亦然。
