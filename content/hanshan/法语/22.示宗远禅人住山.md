---
title: "憨山大师法语：示宗远禅人住山"
toc: true
date: 2021-01-13
---


　　余窜海外之五年，庚子春，宗远绍禅人，同庆堂福自南岳来，时悟心融、佛岭干二子皆在伴；老人以食息相与，结夏垒壁将半，复移居东华；解制后，各辞去；宗远稽首，乞一语为住山法要。老人挥汗以示之曰：

　　夫入深山、住兰若，此从上佛祖第一入道因缘也。惟我本师释迦老子，弃舍金轮，辞亲割爱，走入雪山，万丈寒岩，埋身千尺，以至鹊巢其顶、芦穿其膝犹不知，六年冻饿，皮骨支持，苦空寂寞之状，又何如也？一旦睹明星而悟道、朗长夜而独明，便见天龙拱卫、神鬼钦崇，为天人师、作世间眼，至今光照四天、道流百亿，闻名者喜、见相者归，王臣敬仰、有识倾心，梵宇琳宫、庄严殊丽，无分遐迩、百代如生。如此泽流而无穷、功垂而不朽者，皆从雪山六年冻饿中博来，只今后辈儿孙，四事受用不尽，此乃开天辟地一个住山样子也。

　　自斯已降，法道东垂，若远公之莲社、僧远之胡床、五祖之破头、老卢之猎队、西江之隐山、石霜之枯木，凡载传灯、列名僧史者，未有一人不向深山穷谷、苦空寂寞中出。呜呼！世衰道微、人心不古，凡托迹空门、寄形袈裟者，靡不假我偷安，罔然不知出家竟为何事，将谓四事供养应当受用，更不思生死大事为出家儿第一要务也。

　　古人出家，专为生死一著，参师访友、发明己事，然后向深山穷谷，草衣木食，支折脚铛、煮脱粟饭，尽将从前业识影子扫除荡净，不留一丝，单单的的提持向上一路，身如枯木、心似寒灰，直至大彻而后已，如此方称佛之真子、方能报佛深恩。

　　禅人今发大勇猛心，以住山为志，只须放下诸缘，心如墙壁，单提一念，直欲上齐古人，必以发明生死大事为期，不明不已，切不可效时辈作偷安计、为养懒资也！

　　行矣！为我前驱，诛茅岳麓。待老人酬偿债毕，以送余年也。其念之哉！
