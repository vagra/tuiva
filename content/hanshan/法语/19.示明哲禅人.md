---
title: "憨山大师法语：示明哲禅人"
toc: true
date: 2021-01-06
---


　　余被放之四年，己亥夏，讲《楞伽新疏》于五羊之青门旅泊庵。禅人不远数千里，参余于瘴乡。余视其谨悫，命典斋食，且将令知三德而调六和、摄一心而修万行也。禅人唯命是听，勤力半载余矣。适饮瘴烟，浸染成疾，自视四大不支、难堪众务，乃乞度岭北、寻乐地以休养，辞行。老人因而勉之曰：

　　尔岂以苦乐为异地、死生有彼此哉？殊不知四大为假借、苦乐为幻场、死生为夜旦，亦不知心乃众恶之源、身为众苦之本也。原自迷心为识、执妄为身，颠倒死生、出没苦道，曾不知几千万劫。譬如梦驰险道，怖畏张惶，求脱而不能、欲离而不得，忧愁悲楚，望救无门，疲顿精神，暂息无术。自谓终堕沉沦，尔乃甘心汩没矣，又安知极力而呼、猛然勃跳而大觉之，则向之悲楚辛酸，皆成笑具？以今既觉，与向之求脱，何异天壤哉？即尔而观今之病苦呻吟，作去就求脱之想，正若梦中事耳。不能自呼而觉，余为大呼而汝犹不知，是薾然长夜，终无惺眼之时矣！奈何以幻妄而甘苦辛、认梦想而为真宅？今既遇呼而不觉，舍此而谁又呼之耶？嗟嗟！蒙冥颠倒长夜，欲求睹慧日之光，如今日之缘者，难之难矣！

　　尔试思之。忽然猛省，回头转脑，生死情关，顿然迸裂，便是破梦宅、出险道之时也！