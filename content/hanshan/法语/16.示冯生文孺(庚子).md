---
title: "憨山大师法语：示冯生文孺(庚子)"
toc: true
date: 2020-12-30
---


　　学道人，第一要发决定长远之志，乃至尽此形寿以极三生五生、十生百生、千生万生、以至劫劫生生，直是一定以悟为期，若不悟此心，决定不休，纵然堕落地狱三途、或经驴胎马腹，誓愿不舍此决定成佛之志，亦不以苦故，退失今日之信心。

　　譬如有人发心有万里之行，决定以所至之处为的，从今日出门发足一步，直至入彼所至之门、亲彼所求之人，以至升堂入室、与之交欢浃洽、以极忘形而后已，如此方称有决定志也。

　　苟无此判然决定之志，只说出门要去，回顾目前，种种所爱放不下，或因循延挨、口去心不去，或者幸有亲朋大力之人，促发出门；及乎上了路头，悠悠荡荡，或遇歌管队里、富贵场中，贪恋耳目近玩，忘却未出门的念头，邈然不知所向往；或中道缘差，撞遇恶友恶缘，弄得囊空资竭，加之疾病缠绵，进退回惶，生无量苦；或身体疲顿，久沐风霜、不奈劳苦，便生退还之念；或将近及门，遇见一机一境一事之差、或讹言误听以为实，使其将见而不及见其人、临门而不得入其室；如此者，举皆枉费辛勤、终无实到究竟之地，盖缘初发心时，无决定志耳。

　　苟如此，欲作世间小小功名事业，亦不能成，何况无上佛道、了死生、证菩提乎？故曰：佛道长远，久受勤苦，乃可得成。岂可取近效、求速就哉？

　　虽然如是，有决定之志，更须要真实之见。若知见不真，志其所不当志、行其所不当行，亦更枉用工矣。

　　吾人求道，既有此志，须要的信自心当体是佛，本来清净无物、本来光明广大；如此所以日用现前不得受用者，只为彼此幻妄、四大拘蔽，介尔妄想浮心遮障，难得透彻，过此生死关捩子，不啻若干生万劫之远也。

　　吾人既知此心，谛信不疑，今日发心，定要以悟为期，即从今日发心做工夫，便是出门第一步；今日亲承善知识开导，便是促发之者；至其促发上路，途中种种境界、种种辛勤、种种迟回、留连不留连、退惰不退惰，皆在学人自己脚跟底本分上忖量，皆非善知识所可与也。

　　冯生文孺，有志于此，剔起眉毛，且看脚跟下最初出门一步。
