---
title: "憨山大师法语：示法锦禅人"
toc: true
date: 2020-11-30
---


　　法锦，自言性多嗔习，老人因以方便调伏而示之以忍辱法门，更为开导之曰：

　　永嘉大师有言：“我师得见燃灯佛，多劫曾为忍辱仙”，是知忍之一行，为成佛之第一妙行也。

　　故我师释迦老子，生生世世，为提婆达多之所谤害，至于今生出世，种种破法无所不至，甚而杀害其命者非一；及法华会上，为其授记作佛，且曰：“我之三十二相、八十种好、胜妙功德，皆由提婆达多善知识故，之所成就”，岂非以忍之一行，为成佛之要行耶？

　　又云：“昔我于歌利王割截身体，我于尔时，无我相、无人相、无众生相、无寿者相；若有我相人相众生相寿者相，燃灯佛即不与我授记。”

　　由是观之，一切众生生死苦具，皆以有我而成；无上菩提、福慧庄严，皆以无我而至。以我与物敌，故是非生；是非生，则爱憎立；爱憎立，则喜怒滋、自性浊而心地昏；心地昏，则诸恶长；诸恶长，则众苦集；众苦集，而生死长矣！是皆从“我”之所致。甚矣“我”之为害！

　　譬如严城坚兵，岂易破哉？老氏有言曰：“柔胜刚、弱胜强”，此盖忍行之初地也。众生恃其我见，坚牢难破，所以一言之逆不能受、一事之违不能安、一饥一寒之不能耐、一念之欲不能净，斯皆不知忍之之方，徒增我见之执耳。

　　所以佛教诸弟子修和合行，又曰：“苦法忍、苦法智”，又曰：“无生法忍，八地乃得”，是知从生法忍，忍至无生，则妙行圆、佛果成矣！忍之一行，岂浅浅哉？

　　故曰：凡有所作，皆当忍之。是则举心动念处，以忍试之；举足动步处，以忍先之；折旋动容处，以忍持之；喜怒哀乐处，以忍验之；如斯则心有不敢妄动、身有不敢妄作、事有不敢妄为、情有不敢妄发。

　　故老氏曰：“不敢为天下先”，不敢，即忍之异名；由不敢为天下先，故忍为成佛第一行。如此则忍大而我小，故忍能衣被于我，亦能衣被于物，自利利他之德，无出此者，故曰“柔和忍辱衣”，谓是故也。

　　禅人求法语，故余题之曰：忍辱为衣。

　　禅人勉而行之！其无以为口头话，且又无以此博饭具也。
