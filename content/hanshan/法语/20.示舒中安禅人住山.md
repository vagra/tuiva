---
title: "憨山大师法语：示舒中安禅人住山"
toc: true
date: 2021-01-08
---


　　舒中禅人，将诛茆南岳，请益山居法要，老人因示之曰：

　　夫道不在山，而居山必先见道；见山忘道，山即障根；见道忘山，触目随缘无非是道。此古德名言、永嘉之谛训也。

　　子今志欲居山，是见道而后居耶？是居之而后见道耶？若见道而后居，居则有住，住则道非真道；若欲居山而后见道，道本无住，住则道不在山也，子将以何为道、而又何所居也？

　　子徒以山为山，殊不知日用现前、身心境界皆山也。教云：生老病死，四山所逼；又云“五蕴山”，又云“人我山”，又云“涅槃山”。然涅槃，心也；人我，境也；五蕴身心，乃生老病死之窟穴也。梵语“涅槃”，此云“寂灭”，幻妄身心境界，总属动乱，原其本致，则真妄不二、动静皆如，但以迷悟之分，故有圣凡之别，迷之则涅槃而成生死、悟之则生死而证涅槃。是知五蕴人我之山，元是涅槃安宅也。斯则一切圣凡，出生入死，未尝不居此山，而子之寝处，长夜于此久矣！夫何今欲居之耶？若以欣厌取舍为入道之资，是犹避溺而投火也。故曰：我欲逃之逃不得，大方之外皆充塞。又曰：狂心不歇，歇即菩提。入道之要，唯在歇狂心、泯见闻、绝知解、忘能所、息是非、寂灭此心，政不在逃形山谷、饱食横眠、恣懒怠、长我慢为道妙也。

　　梵语“头陀”，此云“抖擞”，以其能抖擞客尘烦恼耳。但净其心，是诸佛道。子其勉之。