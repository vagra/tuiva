---
title: "憨山大师法语：示庆云禅人"
toc: true
date: 2021-01-28
---

　　出家儿要明大事。第一要真实为生死心切；第二要发决定出生死志；第三要拌一生至死不变之节；第四要真知世间是苦，极生厌离；第五要亲近绝胜知识，具正知见，时时参请，承顺教诲，如教而行，精勤弗懈，不为五欲烦恼遮障，不为恶习所使，不为恶友所移，不为恶缘所夺，不以根钝自生退屈。如是发心、如是趋造，久久纯熟，自然与本所愿求函盖相合，纵今生不能了悟、明见自心，即百劫千生，亦以今日为最初因地也。若不如是，但以狭劣知见、软暖习气，因循宴安，而欲以口头禅、狂妄心、秽浊气、邪见根，将为出家正业，以此望出苦海，是犹适越而之燕、却步而求前也。嗟嗟！末法正信者稀，禅人既知所向，当审知本心，以真实决定为第一义也。勉之勉之。
