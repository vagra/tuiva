---
title: "憨山大师法语：示灵洲镜上人"
toc: true
date: 2020-12-25
---


　　余昔游海门，登妙高峰，入无际三昧，入棱伽室，睹东坡老人代张方平手书棱伽经，与佛印禅师留作金山常住，是时举身毛孔熙怡悦豫，如春生百草，不自知其所以然也。及后览教乘印证，乃知为习气横发于中，熏然不自觉耳。自尔行脚云水间，此海阔天空、虚明昭旷之境，时时如大圆镜悬于眉睫间也。

　　顷为幻业所弄，直走瘴乡，舟行过曹溪口、下浈阳峡、经小金山而抵羊城，未暇登眺。戊戌秋日，始得览其胜，与镜心上人过东坡堂，读悟前身诗，又爽然自失，恍然若睹旧游。是知天地一幻具、万法一幻丛、出没一幻迹、死生一幻场、江山一幻境、鳞甲羽毛一幻物、圣凡一幻众、尔我一幻遇耳。

　　上人降心白法，日诵金刚经以为定课，旧染顿祛，心光渐朗。盖肯于刮垢磨光，非泛泛波流业海者比也。顷持卷索法语，为进修之资。

　　老人猛思昔游海门故事，今此地见东坡如前身，因叹人生生死幻化、去来梦事，若以法界海慧照之，则三际十方，当下平等；天宫净土，一道齐平；心佛众生，了无差别；镬汤炉炭，实际清凉；草树庭莎，风帆沙鸟，烟云变状，日月升沈，举目对扬，无非普现色身三昧也。

　　吾学道人，所贵金刚正眼，烁破无明痴暗，焕发本有智慧光明，拈向现前日用、欬唾掉臂、扬眉瞬目之际、拈匙举箸之间，顿显自性无垢法身，是称为得解脱人。即如空生悟般若时，涕泪悲泣，对佛自谓：实无有得，名阿罗汉也。一切世间所有诸法，岂有过此般若者哉？然般若非他，即吾人心镜之光耳。永嘉云：“比来尘镜未曾磨，今日分明方剖析。”上人号曰镜心，是以心为镜耶？是以镜照心耶？

　　若以心为镜，则老卢道“明镜亦非台”，非台，则无镜可寄；若以镜照心，心本无相，又何从而照之耶？如此非心则非镜、非镜则非心，心镜两非，名从何立？如此则上人名是假名，名假则真亦非真，是则所读之般若，又岂有文言字句寄于齿颊之端耶？

　　上人苟能悟此法门，则江光水色、鸟语潮音，皆演般若实相；晨钟暮鼓、送往迎来，皆空生晏坐石室见法身时也。如此则东坡之所书棱伽、佛印之杀青灾木，与老人今日荷三生之缘重过此山、上人偶拈此卷以请益，莫道又是前身梦语也？

　　经云：“一切有为法，如梦幻泡影，如露亦如电，应作如是观。”上人苟能不昧本因，当习气横发，试取此卷读之，不觉妄想颠倒情尘，自然冰消瓦解矣！
